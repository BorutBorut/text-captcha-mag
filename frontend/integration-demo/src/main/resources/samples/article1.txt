# Naslov: Nasa bo do leta 2030 na Venero poslala dve misiji
# Vir: https://www.rtvslo.si/znanost-in-tehnologija/nasa-bo-do-leta-2030-na-venero-poslala-dve-misiji/582705

Ameriška vesoljska agencija Nasa je napovedala dve misiji na Venero, v okviru katerih bodo preučevali atmosfero in geološko strukturo planeta. Misiji, vsaka od njiju je ocenjena na okoli 410 milijonov evrov, bodo izvedli med letoma 2028 in 2030.

Po besedah Billa Nelsona iz Nase misija ponuja "možnost za preučevanje planeta, na katerem nismo bili več kot 30 let."

Venera je drugi planet od sonca in najtoplejši planet v sončnem sistemu, s temperaturo površja 500 stopinj Celzija. "Cilj teh sestrskih misij je razumeti, kako je Venera postala peklu podoben svet, kjer se na površju lahko topi svinec," je po poročanju BBC-ja dejal Nelson.

Misija Davinci + (oznaka za globoko atmosfersko preiskavo Venerinih plinov, kemijske strukture in samega ujetja podobe planeta) bo opravila različne preiskave atmosfere, s katerimi bodo skušali znanstveniki dobiti vpogled v njen izvor in razvoj. Prav tako bodo skušali ugotoviti, ali je bil kdaj koli na Veneri ocean. Cilj je tudi pridobiti visokoresolucijske podobe geološke podobe Venere. Znanstveniki ocenjujejo, da bi bile lahko podobne Zemljinim, kar bi lahko potrdilo predvidevanja, da ima tudi Venera tektonske plošče.

Druga misija, poimenovali so jo Veritas, bo mapirala Venerino površje, da bi tako skušali razumeti njeno geološko zgodovino, predvsem zakaj se je razvila tako drugače kot Zemlja. Pri tem bodo uporabili neke vrste radar, s katerim bodo skušali zaznati obliko površja in odkriti, ali na planetu še vedno bruhajo vulkani ali nastajajo potresi.
