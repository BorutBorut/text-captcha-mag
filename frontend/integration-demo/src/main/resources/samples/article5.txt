# Naslov: Kako je Amazon priskutil ime Alexa
# Vir: https://slo-tech.com/novice/t789277

Priljubljenost imen se s časom spreminja, kar je odvisno od več dejavnikov. Včasih pa se zgodi, da en sam dogodek povzroči veliko spremembo, denimo kakšna priljubljena knjiga ali televizijska nadaljevanka ali pa kakšna znana osebnost. Pred sedmimi leti pa je Amazon izdal pomočnico Alexo, kar je sprva povečalo popularnost tega imena, kasneje pa jo je sklestilo na zgodovinsko nizke ravni.

Ko je Alexa izšla leta 2014, se je v ZDA ime Alexa pojavljajo približno pri 1000 novorojenčkih na milijon, kar je bila sorazmerno stabilna frekvenca. V letu 2015 je narasla na 1500, odtlej pa je konstantno padala in se spustila pod 400 na milijon rojstev. To ni nov vzorec, saj se dostikrat ponovi z imeni hurikanov (ki so tudi poimenovani s človeškimi imeni), ki jim priljubljenost najprej hitro zraste, potem pa močno upade, ko se ime povezuje s škodo.

Podobne negativne zgodbe so tudi z nekaterimi drugimi imeni, kot je denimo Hillary, ki je po mandatu njenega moža na čelu ZDA izgubilo vso draž. To je sicer precej splošen pojav, saj starši neradi poimenujejo otroke po znanih političnih figurah ne glede na stran. Ali je upad števila dojenčkov z imenom Alexa res povzročil Amazon, nedvoumno ni možno dokazati, indici pa kažejo v to smer. Še posebej se to izkaže, če primerjamo še trende v drugih državah. Ko so leta 2016 pametni zvočniki in Alexa prispeli v Veliko Britanijo ter leta 2017 v Kanado, so z zamudo beležili enak upad kakor v ZDA.

Google in Microsoft sta ta asociaciji imena z računalniško pomočnico izognila, saj ima prvi kar Google, drugi pa zelo redko ime Cortana. Applova Siri že pred desetletjem ni bila posebej popularna, je pa ta še dodatno upadla (z 111 na milijon leta 2010 na 10 lani). Ostane pa še dejstvo, da je Alexa vplivala tudi na življenja ljudi, ki se že imenujejo tako. Nekateri otroci so bili zaradi tega tudi tarče zbadanja.
