# Naslov: Slovenci v četrtem zaporednem četrtfinalu proti presenetljivim Čehom
# Vir: https://www.rtvslo.si/sport/odbojka/ep-v-odbojki-2021/slovenci-v-cetrtem-zaporednem-cetrtfinalu-proti-presenetljivim-cehom/593800

Odbojkarji Slovenije so kar zanesljivo opravili svoje delo na začetku izločilnih bojev evropskega prvenstva. Hrvaško so ugnali s 3:1, v sredo pa jih čaka precej težja naloga, saj bo tekmec Češka, ki je presenetljivo (s 3:0) izločila favorizirano Francijo.

Po začetnem krču so Slovenci hitro prevzeli pobudo, pri vodstvu z 2:0 se je zdelo, da bo dvoboja hitro konec, sploh ker je stekel servis (štirje asi v drugem nizu). A ni šlo tako zlahka. Leo Andrić (21 točk) je v tretjem nizu z izjemnimi servisi (Hrvaška je nanizala zadnjih osem točk) kar sam poskrbel za znižanje na 2:1. V četrtem nizu so bili varovanci Alberta Giulianija znova zbrani in niti za trenutek niso dopustili tekmecem, da bi se vrnili v igro. Klemen Čebulj je dosegel 13 točk, Tonček Štern 11. Jan Kozamernik se je izkazal s štirimi bloki.

Uvodni niz (s 30 minutami je bil najdaljši) je Slovenija dobila s 25:20. Hrvaška je dvoboj z odličnim začetnim udarcem odprla z vodstvom 4:0 in 6:2, a Slovenci niso pustili, da bi se tekmeci preveč odlepili. Z dvema uspešnima blokoma Alena Pajenka so izenačili na 6:6, z delnim izidom 6:1 za vodstvo 18:13 pa so zagospodarili na igrišču, pa čeprav igra še ni bila ravno bleščeča. Niz se je končal z natančno žogo Tineta Urnauta na črto. Slovenci so imeli dober sprejem (71-odstoten), tudi napadalna učinkovitost (45-odstotna) je bila boljša od hrvaške (34-odstotna).

Hrvaška, pri kateri je zaradi težav s poškodbo bolj malo priložnosti dobil kapetan Timofej Žukovski, v drugem nizu ni nudila resnega odpora. Slovencem je stekel še servis (štirje asi v drugem nizu ob zgolj štirih napakah), v obrambi je blestel Tine Urnaut, razigran je bil podajalec Dejan Vinčić. Alen Pajenk je z asom prinesel vodstvo z 8:4 in hrvaškega selektorja Emanueleja Zaninija prisilil v minuto odmora. Hrvati so v napadu precej poskušali prek prvega tempa, a pogosto naleteli na blok. Razlika se je hitro višala (20:11), vseeno pa je po krajšem obdobju slabše slovenske igre (Hrvaška se je približala na 21:15) selektor Giuliani reagiral z minuto odmora in opozorilom, naj fantje še naprej igrajo resno. Niz se je po uspešnem napadu Pajenka (njegova sedma točka) končal na 18.

Z Urnautom na servisu je v tretjem nizu prišla prva otipljivejša prednost (10:7), ki pa so jo Hrvatje takoj izničili in celo povedli (10:11), ko je "bombe" na slovensko stran z začetnega udarca pošiljal korektor Leo Andrić. Sledilo je obdobje izenačene igre (do 19:18), nato pa so nepopustljivi Hrvatje predvsem po zaslugi izjemnega servisa Andrića nanizali zadnjih osem točk (vmes je Šket vstopil v igro namesto Šterna) in izid v nizih znižali na 2:1.

V četrtem nizu, v katerem je priložnost dobil tudi mladi Rok Možič, je imela Slovenija vse pod nadzorom. Že v uvodu je povedla s 3:0. Rezervni organizator igre Gregor Ropret je z uspešnim napadom za 9:4 izzval hrvaško minuto odmora, ki pa ni pomagala. Ko je pri izidu 15:7 na servisno črto stopil Leo Andrić in bil neuspešen, je splahnelo še zadnje hrvaško upanje na morebiten preobrat in presenečenje. Zadnji niz se je po 21 minutah končal na 12.

Tekmec v četrtfinalu bo Češka, ta je pred 3.900 glasnimi navijači kar s 3:0 (22, 19, 32) ustavila veliko Francijo, ki se je je Slovenija najbolj bala (in upala, da ji pred finalom ne pride nasproti). Predvsem v tretjem nizu je bilo izjemno razburljivo, Čehi so imeli kar devet zaključnih žog, naposled pa se olimpijski prvaki niso mogli več ubraniti. Niz se je končal na 32! Zmaga je senzacija, stavnice so na Čehe pred tekmo ponujale kvoto od 8 do 13.
