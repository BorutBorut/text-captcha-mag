Evropski poslanci so na plenarnem zasedanju v Strasbourgu opozorili na vse slabše razmere na področju vladavine prava v nekaterih državah članicah, posebej so omenili Poljsko in Madžarsko.

Evropski komisiji očitajo, da še ni pripravila smernic za uporabo uredbe o pogojevanju črpanja evropskih sredstev s spoštovanjem vladavine prava, ki so jo voditelji sedemindvajseterice potrdili decembra lani. V resoluciji, ki jo bodo predvidoma sprejeli jutri, komisiji zato grozijo s tožbo na Sodišču Evropske unije.

To je 24. razprava v Evropskem parlamentu o kršenju načel vladavine prava na Madžarskem v zadnjih desetih letih. Evropska komisija pa se je vedno obračala stran.

"Tožili jo bomo na sodišču, ker ne želimo, da Evropska unija podpira predvolilno kampanjo skorumpiranega avtokrata," je bil oster Daniel Freund iz politične skupine Zelenih. "Družina in prijatelji Viktorja Orbana kradejo naš denar," je dejal Freund.

Ostri so bili tudi poslanci Evropske ljudske stranke, Socialistov in demokratov ter politične skupine Prenovimo Evropo, ki podpirajo resolucijo.

Za poslance desnih političnih skupin pa je uredba nesprejemljiva, ker ni v skladu s temeljnimi pogodbami Evropske unije. "Uredba je v obliki, ki jo je predlagal parlament, je zakonska pošastnost, ki krši vse, kar se kršiti da," je dejal poljski poslanec Legutko iz vrst Evropskih konservativcev in reformistov.

Mehanizem za zaščito evropskega denarja pred zlorabami vladavine prava, ki je del decembrskega kompromisa držav o orjaškem večletnem proračunu in skladu za okrevanje gospodarstva po pandemiji koronavirusne bolezni, je začel veljati 1. januarja, a ker ga Poljska in Madžarska izpodbijata na sodišču Evropske unije, komisija še ni pripravila smernic za njegovo uporabo.

Zdaj komisija napoveduje, da bo neformalno mnenje pripravila prihodnji teden, nadaljnji koraki pa bodo sledili jeseni.

# Vir: https://www.rtvslo.si/evropska-unija/evropski-poslanci-opozorili-na-vse-slabse-razmere-na-podrocju-vladavine-prava-v-vec-clanicah/583594